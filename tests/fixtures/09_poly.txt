Ἄδμηθ', ὁρᾷς γὰρ τἀμὰ πράγμαθ' ὡς ἔχει,
λέξαι θέλω σοι πρὶν θανεῖν ἃ βούλομαι. 
ἐγώ σε πρεσβεύουσα κἀντὶ τῆς ἐμῆς 
ψυχῆς καταστήσασα φῶς τόδ' εἰσορᾶν 
θνῄσκω, παρόν μοι μὴ θανεῖν ὑπὲρ σέθεν,
ἀλλ' ἄνδρα τε σχεῖν Θεσσαλῶν ὃν ἤθελον 
καὶ δῶμα ναίειν ὄλβιον τυραννίδι. 
κοὐκ ἠθέλησα ζῆν ἀποσπασθεῖσα σοῦ 
σὺν παισὶν ὀρφανοῖσιν, οὐδ' ἐφεισάμην 
ἥβης, ἔχους' ἐν οἷς ἐτερπόμην ἐγώ. 
καίτοι ς' ὁ φύσας χἠ τεκοῦσα προύδοσαν,
καλῶς μὲν αὐτοῖς κατθανεῖν ἧκον βίου, 
καλῶς δὲ σῶσαι παῖδα κεὐκλεῶς θανεῖν. 
μόνος γὰρ αὐτοῖς ἦσθα, κοὔτις ἐλπὶς ἦν 
σοῦ κατθανόντος ἄλλα φιτύσειν τέκνα. 
κἀγώ τ' ἂν ἔζων καὶ σὺ τὸν λοιπὸν χρόνον,
κοὐκ ἂν μονωθεὶς σῆς δάμαρτος ἔστενες 
καὶ παῖδας ὠρφάνευες. ἀλλὰ ταῦτα μὲν 
θεῶν τις ἐξέπραξεν ὥσθ' οὕτως ἔχειν. 
εἶεν: σύ νύν μοι τῶνδ' ἀπόμνησαι χάριν: 
αἰτήσομαι γάρ ς' ἀξίαν μὲν οὔποτε 
ψυχῆς γὰρ οὐδέν ἐστι τιμιώτερον, 
δίκαια δ', ὡς φήσεις σύ: τούσδε γὰρ φιλεῖς
οὐχ ἧσσον ἢ γὼ παῖδας, εἴπερ εὖ φρονεῖς: 
τούτους ἀνάσχου δεσπότας ἐμῶν δόμων 
καὶ μὴ πιγήμῃς τοῖσδε μητρυιὰν τέκνοις, 
ἥτις κακίων οὖσ' ἐμοῦ γυνὴ φθόνῳ 
τοῖς σοῖσι κἀμοῖς παισὶ χεῖρα προσβαλεῖ.
μὴ δῆτα δράσῃς ταῦτά γ', αἰτοῦμαί ς' ἐγώ. 
ἐχθρὰ γὰρ ἡ πιοῦσα μητρυιὰ τέκνοις 
τοῖς πρόσθ', ἐχίδνης οὐδὲν ἠπιωτέρα. 
καὶ παῖς μὲν ἄρσην πατέρ' ἔχει πύργον μέγαν
[ὃν καὶ προσεῖπε καὶ προσερρήθη πάλιν]: 
σὺ δ', ὦ τέκνον μοι, πῶς κορευθήσῃ καλῶς; 
ποίας τυχοῦσα συζύγου τῷ σῷ πατρί; 
μή σοί τιν' αἰσχρὰν προσβαλοῦσα κληδόνα
ἥβης ἐν ἀκμῇ σοὺς διαφθείρῃ γάμους. 
οὐ γάρ σε μήτηρ οὔτε νυμφεύσει ποτὲ 
οὔτ' ἐν τόκοισι σοῖσι θαρσυνεῖ, τέκνον, 
παροῦς', ἵν' οὐδὲν μητρὸς εὐμενέστερον. 
δεῖ γὰρ θανεῖν με: καὶ τόδ' οὐκ ἐς αὔριον 
οὐδ' ἐς τρίτην μοι μηνὸς ἔρχεται κακόν, 
ἀλλ' αὐτίκ' ἐν τοῖς οὐκέτ' οὖσι λέξομαι. 
χαίροντες εὐφραίνοισθε: καὶ σοὶ μέν, πόσι, 
γυναῖκ' ἀρίστην ἔστι κομπάσαι λαβεῖν, 
ὑμῖν δέ, παῖδες, μητρὸς ἐκπεφυκέναι.
