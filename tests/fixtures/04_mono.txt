Άλλος τύπος (1903)
Ήτο πρώην εμποροπλοίαρχος, είχε ναυαγήσει δύο φοράς εις την Μεσόγειον, είχεν υποφέρει δεινώς εις τον Ωκεανόν, και μίαν φοράν είχε ξεπαγιάσει εις τον Εύξεινον. Τώρα ήτο πτωχός και παρηγκωνισμένος. Έλεγεν ότι συγγενεύει με ονόματα και οικογενείας ιστορικάς εις τον τόπον της γεννήσεώς του. Μίαν φοράν είχε διατελέσει αστυνομικός υπάλληλος εις Αθήνας.

Εις τον Πειραιά, περί τα 189… μη έχων πού την κεφαλήν κλίνη, εκοιμάτο μέσα εις έν καφενείον, εκείθεν του Τελωνείου, δυτικομεσημβρινώς του Αγ. Νικολάου, 〈και〉 εξοικονόμει τα προς το ζην διδάσκων ναυτικά τους υποψηφίους, όσοι ητοιμάζοντο να υποστώσιν εξετάσεις όπως λάβωσι δίπλωμα.

Τους εμάνθανε πώς να «παίρνουν θεωρία», πώς να ευρίσκουν το βόρειον πλάτος και το ανατολικόν μήκος, και πώς να εφελκύουν τας ψήφους της εξεταστικής επιτροπής. Ο ίδιος δεν έλειπε να επισκέπτεται το υπουργείον των Ναυτικών, ανερχόμενος πεζός εις τας Αθήνας· έλεγεν ότι είχε γράψει σύγγραμμα περί ναυτικής πολύ αξιόλογον, εμπεριέχον μάλιστα σπουδαίας ανακαλύψεις. Δυστυχώς δεν είχε τα μέσα να το τυπώση.

*
* *

Εις τας Αθήνας, όταν ήρχετο, εσύχναζε και εις άλλα μέρη. Ήτο ευλαβής πολύ, και δεν έλειπεν από τους ναούς. Επήγαινε συχνά εις ένα ναΐσκον όπου, κατά τας εορτάς, εγίνοντο θρησκευτικαί παννυχίδες. Εθύμωνεν αν η λειτουργία ετελείωνε γρήγορα. Ήθελε να έλθη ίσα-ίσα με την ημέραν διά να επιστρέψη πεζός και πάλιν εις τον Πειραιά. Επέπληττε τους ψάλτας, τον τυπικάρην, και αυτόν τον λειτουργόν ιερέα.

― Εσπερίδες κάνετ᾽ εδώ; έλεγε.

Επρότεινεν ως επιχείρημα: «Οι γυναίκες πώς θα πάνε στα σπίτια τους νύχτα;» Είναι αληθές ότι πολλαί απ᾽ αυτάς τας γραίας τας ευλαβείς, όσαι εσύχναζον εις την αγρυπνίαν, τον παρεκάλουν να τας συνοδεύση έως την οικίαν των.

― Μπαρμπα-Μάρκο! δεν έρχεσαι να πάμε μαζί ως το σπίτι;

Και τότε ο μπαρμπα-Μάρκος προθύμως συνώδευεν ένα κοπάδι, επειδή πολλαί εξ αυτών συνέβαινε να είναι γειτόνισσαι από την αυτήν συνοικίαν, και γνώριμοι προς αλλήλας.

Ήτον παραπάνω από εξήντα χρόνων, αλλά του εβαστούσαν τα κότσια, μ᾽ όλον το ξεπάγιασμα του Δουνάβεως και την κακοπάθειαν του υπερωκεανείου πλου. Ήτο κοντός, κυρτός και μονόπλευρος, κ᾽ επήγαινεν ως βάρκα ταχύπλους εις τον δρόμον. Όλην την νύκτα, εις τον ναΐσκον, δεν εκάθητο εις το στασίδιον, αλλ᾽ ίστατο όρθιος ως ναύτης. Όταν νεώτερός τις εξέφραζε θαυμασμόν επί τούτω, αυτός απήντα:

―Αχ! όταν έχη ταξιδέψει κανείς στον Ωκεανόν!… Τι είναι να στέκεται κανείς ζεστός, χωρίς κίνδυνον, χωρίς έννοια, μες στο στασίδι;… Και πού να βρίσκεσαι σε μια σκάφη μεσάνυχτα, να σε χορεύ᾽ η θάλασσα, να σε δέρν᾽ η μπόρα, να στάζης άρμη κ᾽ ίδρωτα κι αφρό, και να ᾽χης την ψυχή στα δόντια!… Εκεί σε θέλω… Αχ! είδα τον Αι-Νικόλα…

Άρχιζε να διηγήται το θαύμα, το οποίον του είχε συμβή ποτε, αλλά συνήθως την διέκοπτε… Διηγήθη ποτέ ότι είχεν ιδεί μεσάνυκτα τον Αι-Νικόλα να κρατή το τιμόνι εν ώρα τρικυμίας εις το πέλαγος…

― Για να μη με λένε αγύρτη, δεν το λέγω, είπε.

Και πλέον δεν το διηγήθη άλλην φοράν.

Έκαμνε τον προεστόν εις τας συνάξεις του μικρού ναΐσκου, έλεγε τον Εξάψαλμον, το Ελέησόν με ο Θεός, το Πιστεύω κτλ. Απήγγελλε αργά, με μετρίαν έμφασιν, με φαινομένην κατάνυξιν και συντριβήν. Απείχεν όμως πολύ του γνησίου, του απλού και απερίττου εκκλησιαστικού ύφους ―ύφους αρχαιοπρεπούς και ενθυμίζοντος την αρχαίαν ελληνικήν απλότητα― οποίον μόνον εις το Άγιον Όρος καλλιεργείται. Διά τούτο ήρεσκεν εις τους πολλούς και όχι εις τους ολίγους.

