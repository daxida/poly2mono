Ἀγάπη στὸν κρεμνό (1913)
Καθὼς εἴχομεν ἀναβῆ ἐπάνω εἰς τὸν Ἅιν-Ταξιάρχην, ἐγὼ κι ὁ Γιαννάκης τοῦ καπετὰν Ἀργυροῦ, τὸ Πετρὶ δὲν τὸ ηὕραμεν ἐκεῖ, ἔλειπεν· ὁ σύζυγός της μᾶς ἐδεξιώθη εἰς τὸν κῆπον, ὁ Γιάννης τ᾿ Πετριοῦ, ἀνεψιὸς τῆς Ζήσαινας. Ἐπατήσαμεν ἐπάνω στοὺς τοίχους τῆς στέρνας διὰ νὰ περάσωμεν, ἐγὼ κατέβην διὰ τῆς ἀντηρίδος τῆς στέρνας, ὁποὺ ἦτο μισοχαλασμένη καὶ λιποπετροῦσα. Ἐντεῦθεν δὲν εἶχε τίποτε τὸ ὀλισθηρόν, ἂν καὶ πλαγία διαγώνιος, κ᾿ ἐπάτει τις ἀσφαλῶς ἐπ᾿ αὐτῆς. Ἑπτὰ ἢ ὀκτὼ βόδια ἔβοσκον ἐκεῖ εἰς τὸ ὑψηλὸν λιβάδι, ἄνω τῆς πρώτης αἱμασιᾶς. Τὰ εὐλογημένα ζῷα, καθὼς κοιτάζουν μὲ βλοσυρὸν καὶ ἀπλανὲς βλέμμα, μεγαλόμματα καὶ μὲ τὰ ἄτακτα κινήματα ποὺ κάμνουν συχνά, εἶναι ἱκανὰ νὰ τρομάξουν πάντα ἄνθρωπον. Δι᾿ αὐτὸ ἐδέησε ν᾿ ἀναβῶμεν ἐπὶ τῆς στέρνας, ὅπως διέλθωμεν.

Οἱ βουκόλοι σᾶς λέγουν: Μὴ φοβεῖσθε, δὲ βαροῦν. Καλά, μπορεῖ νὰ μὴ βαροῦν, ἂν καὶ ὑπάρχουν πολλὰ παραδείγματα βοῶν κερατιστῶν, ποὺ ἐξεκοίλιασαν ἀνθρώπους. Ἀλλὰ πῶς θέλεις νὰ ξεύρῃ ὁ ξένος καὶ ἄπειρος ἄνθρωπος, ὁ κάτοικος τῆς πόλεως, ἢ τὸ ἀσθενὲς πλάσμα, γυνή, ἀνήλικον παιδίον, ὅτι εἶναι ἀκίνδυνα; Εἰς τὸ μέσον στενοῦ ἀγροτικοῦ δρόμου, ἀνάμεσα εἰς φράχτες, ὅπου συναντᾷς ἔξαφνα τὰ πελώρια αὐτὰ κερασφόρα, πᾶς ἄνθρωπος πτοεῖται, κ᾿ ἐξαφνίζεται. Καὶ οἱ ἀγωγιᾶται πάλιν σοῦ φωνάζουν: ― Πέρνα, δὲν κλωτσᾷ τὸ μουλάρι. ― Πλὴν αὐτό, ἄνθρωπε, τὸ ξεύρεις ἐσύ, ἂν κλωτσᾷ ἢ δαγκάνῃ ― ἀγκαλὰ καὶ σὺ πολὺ βέβαιος δὲν εἶσαι, καὶ ὑπάρχουν καὶ κακαὶ ὧραι, ὡς λέγεται. Ἀλλὰ διατί νὰ τὸ δέσῃς τοῦ δρόμου διασφὰξ μὲ τὴν κεφαλὴν πρὸς τὸν ἕνα φράχτην, μὲ τὴν οὐρὰν πρὸς τὸν ἄλλον, σύρριζα; Κλωτσᾷ ἆρά γε ἢ δαγκάνει;

*
* *

Εἶδα μίαν πτωχὴν κόρην ἁπλοϊκήν, ἥτις εἶχε τὸ προνόμιον, ὅσον καὶ ἂν ἐγήρασκε, νὰ φαίνεται πάντοτε ὡς μικρὰ παιδίσκη, τὴν Ματώ, ὅταν τὸ γαϊδουράκι της εἶχε πηλαλήσει μίαν πρωίαν ἐπάνω εἰς τὸ βουνὸν τοῦ Ἁι-Λιᾶ. Τρέχουσα νὰ τὸ φθάσῃ, τὸ ἐκτύπα ἅμα εἰς τὰ κάπουλα, καὶ ὅταν δὲν τὸ ἔφθανε πλέον, ἤρχισε νὰ τὸ πετροβολῇ. Οἱ μάγκες τῆς ἐφώναζον: ― Ἄ, Ματώ, τρέχα νὰ τὸ φθάσῃς, καὶ συγχρόνως ἔρριπτον χάλαζαν πετρῶν κατόπισθεν τοῦ ζῴου καὶ τῆς Ματῶς. Ὅσον ἐπετροβολοῦσαν οἱ μάγκες, τόσον ἔτρεχε τὸ Ματώ· ὅσον ἔτρεχε τὸ Ματώ, τόσον ἔφευγε τὸ γαϊδουράκι. Τώρα, ποῖον ἐκ τῶν δύο θρεμμάτων θ᾿ ἀπέκαμνε πρῶτον διὰ νὰ σταματήσῃ, τὸ Ματὼ ἢ τὸ γαϊδούρι;

Τοῦτο μ᾿ ἐνθύμισε τί εἶχα ἰδεῖ πρὸ πολλῶν ἐτῶν, ὅταν ἐπεσκέφθην νέος τὸν Ἄθωνα. Ἐκεῖ, ὅταν διέτριψα ἐπὶ ἑβδομάδας εἰς τὴν σκήτην τὴν Ξενοφωντινήν, κειμένην ἡμισείας ὥρας δρόμον ὑψηλότερον τοῦ ρωσικοῦ μοναστηρίου, γύρω εἰς τὴν καλύβην τοῦ Νήφωνος τοῦ Δοχειαρίτου, ὅπου ἐφιλοξενούμην ― ἦτο ὁ μακαρίτης πατριώτης μου καὶ πιστὸς φίλος δι᾿ ἐμέ ― ὅλαι αἱ γειτονικαί μας καλύβαι ἀνῆκον εἰς ἀλλογλώσσους. Ἑκάστη καλύβη ἀσκητῶν, μικρὰ ἢ μεγάλη, ἔχει περιοχὴν ὁλόγυρα, ἄμπελον, κῆπον, ἐλαιῶνα. Μέσα δὲ ἔχει μεταξὺ τῶν κελλίων της εὐκτήριον οἶκον ἢ ναΐσκον. Πανωκέφαλά μας, πρὸς ἀνατολάς, ἦτο ἡ καλύβη τοῦ παπα-Σεραφείμ, Βουλγάρου, ἢ μᾶλλον Γραικοβουλγάρου. Ἀριστερά μας, πρὸς βορρᾶν, ἦτο ἄλλος ἰδιώτης Σεραφείμ, Ρῶσος, κάτωθέν μας, πρὸς δυσμάς, Παΐσιος Ρῶσος, καὶ δεξιά μας, πρὸς μεσημβρίαν, ὁ παπα-Εἰρηναῖος, ἄλλος Ρῶσος. Ὅλοι οὗτοι, πλὴν τοῦ Βουλγάρου παπα-Σεραφείμ, δὲν ἤξευρον οὔτε κρὰ ρωμέικα.