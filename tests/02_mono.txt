Αγάπη στον κρεμνό (1913)
Καθώς είχομεν αναβή επάνω εις τον Άιν-Ταξιάρχην, εγώ κι ο Γιαννάκης του καπετάν Αργυρού, το Πετρί δεν το ηύραμεν εκεί, έλειπεν· ο σύζυγός της μας εδεξιώθη εις τον κήπον, ο Γιάννης τ' Πετριού, ανεψιός της Ζήσαινας. Επατήσαμεν επάνω στους τοίχους της στέρνας διά να περάσωμεν, εγώ κατέβην διά της αντηρίδος της στέρνας, οπού ήτο μισοχαλασμένη και λιποπετρούσα. Εντεύθεν δεν είχε τίποτε το ολισθηρόν, αν και πλαγία διαγώνιος, κ' επάτει τις ασφαλώς επ' αυτής. Επτά ή οκτώ βόδια έβοσκον εκεί εις το υψηλόν λιβάδι, άνω της πρώτης αιμασιάς. Τα ευλογημένα ζώα, καθώς κοιτάζουν με βλοσυρόν και απλανές βλέμμα, μεγαλόμματα και με τα άτακτα κινήματα που κάμνουν συχνά, είναι ικανά να τρομάξουν πάντα άνθρωπον. Δι' αυτό εδέησε ν' αναβώμεν επί της στέρνας, όπως διέλθωμεν.

Οι βουκόλοι σας λέγουν: Μη φοβείσθε, δε βαρούν. Καλά, μπορεί να μη βαρούν, αν και υπάρχουν πολλά παραδείγματα βοών κερατιστών, που εξεκοίλιασαν ανθρώπους. Αλλά πώς θέλεις να ξεύρη ο ξένος και άπειρος άνθρωπος, ο κάτοικος της πόλεως, ή το ασθενές πλάσμα, γυνή, ανήλικον παιδίον, ότι είναι ακίνδυνα; Εις το μέσον στενού αγροτικού δρόμου, ανάμεσα εις φράχτες, όπου συναντάς έξαφνα τα πελώρια αυτά κερασφόρα, πας άνθρωπος πτοείται, κ' εξαφνίζεται. Και οι αγωγιάται πάλιν σου φωνάζουν: ― Πέρνα, δεν κλωτσά το μουλάρι. ― Πλην αυτό, άνθρωπε, το ξεύρεις εσύ, αν κλωτσά ή δαγκάνη ― αγκαλά και συ πολύ βέβαιος δεν είσαι, και υπάρχουν και κακαί ώραι, ως λέγεται. Αλλά διατί να το δέσης του δρόμου διασφάξ με την κεφαλήν προς τον ένα φράχτην, με την ουράν προς τον άλλον, σύρριζα; Κλωτσά άρα γε ή δαγκάνει;

*
* *

Είδα μίαν πτωχήν κόρην απλοϊκήν, ήτις είχε το προνόμιον, όσον και αν εγήρασκε, να φαίνεται πάντοτε ως μικρά παιδίσκη, την Ματώ, όταν το γαϊδουράκι της είχε πηλαλήσει μίαν πρωίαν επάνω εις το βουνόν του Αι-Λιά. Τρέχουσα να το φθάση, το εκτύπα άμα εις τα κάπουλα, και όταν δεν το έφθανε πλέον, ήρχισε να το πετροβολή. Οι μάγκες της εφώναζον: ― Α, Ματώ, τρέχα να το φθάσης, και συγχρόνως έρριπτον χάλαζαν πετρών κατόπισθεν του ζώου και της Ματώς. Όσον επετροβολούσαν οι μάγκες, τόσον έτρεχε το Ματώ· όσον έτρεχε το Ματώ, τόσον έφευγε το γαϊδουράκι. Τώρα, ποίον εκ των δύο θρεμμάτων θ' απέκαμνε πρώτον διά να σταματήση, το Ματώ ή το γαϊδούρι;

Τούτο μ' ενθύμισε τι είχα ιδεί προ πολλών ετών, όταν επεσκέφθην νέος τον Άθωνα. Εκεί, όταν διέτριψα επί εβδομάδας εις την σκήτην την Ξενοφωντινήν, κειμένην ημισείας ώρας δρόμον υψηλότερον του ρωσικού μοναστηρίου, γύρω εις την καλύβην του Νήφωνος του Δοχειαρίτου, όπου εφιλοξενούμην ― ήτο ο μακαρίτης πατριώτης μου και πιστός φίλος δι' εμέ ― όλαι αι γειτονικαί μας καλύβαι ανήκον εις αλλογλώσσους. Εκάστη καλύβη ασκητών, μικρά ή μεγάλη, έχει περιοχήν ολόγυρα, άμπελον, κήπον, ελαιώνα. Μέσα δε έχει μεταξύ των κελλίων της ευκτήριον οίκον ή ναΐσκον. Πανωκέφαλά μας, προς ανατολάς, ήτο η καλύβη του παπα-Σεραφείμ, Βουλγάρου, ή μάλλον Γραικοβουλγάρου. Αριστερά μας, προς βορράν, ήτο άλλος ιδιώτης Σεραφείμ, Ρώσος, κάτωθέν μας, προς δυσμάς, Παΐσιος Ρώσος, και δεξιά μας, προς μεσημβρίαν, ο παπα-Ειρηναίος, άλλος Ρώσος. Όλοι ούτοι, πλην του Βουλγάρου παπα-Σεραφείμ, δεν ήξευρον ούτε κρα ρωμέικα.