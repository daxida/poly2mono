Το Πάσχα εκείνη τη χρονιά ήρθε αργά. Τα χελιδόνια είχαν ήδη αρχίσει να κτίζουν τις φωλιές τους. Τα χελιδόνια ήταν πάντοτε ένα μέτρο χρονικό. Αν έφταναν πριν το Πάσχα, τότε είχαμε καλοκαιριάτικο Πάσχα, αν όχι, το Πάσχα ήταν χειμωνιάτικο. Κανείς βέβαια δεν μπορεί να γνωρίζει γιατί τα χελιδόνια έρχονται κάποια στιγμή. Είναι, όμως, σίγουρο ότι ο Πλάστης και Δημιουργός τους έδωσε μια σοφία πού είναι αρκετή για να καταξιώσει τις κινήσεις τους.

Ο Μάριος ο Σεβντάς δεν ενδιαφερόταν βέβαια τόσο για τα χελιδόνια, αλλού ήταν στραμμένα τα ενδιαφέροντά του. Οπωσδήποτε, όμως, χάρηκε φέτος για το Πάσχα πού γιορταζόταν μαγιάτικα. Ο Μάριος δεν ήταν κάποια έκτακτη προσωπικότητα πού θα έκανε κάποιον να ασχοληθεί μαζί του. Αλλά χωρίς να το καταλάβει είχε κάνει όλο το Νιχώρι να ασχολείται μαζί του. Σ᾿ αυτό το χωριό του άνω Βοσπόρου, ο Μάριος κατείχε μια θέση δική του. Μια θέση μοναδική. Ήταν ο γελωτοποιός του χωριού. Χωρίς να το θέλει. Χωρίς να το επιδιώκει. Όλοι γελούσαν μαζί του και μόνο πού τον έβλεπαν. Τον είχαν λίγο για χαζό, λίγο για κουτό και λίγο για τεμπελάκο, αφού δεν έκανε μια συγκεκριμένη εργασία. Άλλοτε καθάριζε έναν κήπο, άλλοτε έκανε τα ψώνια κάποιας κυράς. Δουλειές όλες του ποδαριού. Φτωχοζούσε. Δεν τον ένοιαζε όμως. Όλοι γελούσαν μαζί του. Τον πείραζαν. Εκείνος ποτέ δεν θιγόταν. Πάντα είχε και μια απάντηση ευτράπελη, χαριτωμένη.

– Μάριε, θα πας σήμερα για ψώνια;

– Ο Μάριος δεν πάει απλώς για ψώνια, είναι ψώνιο, απαντούσε εκείνος. Τον ρωτούσαν:

– Μάριε, πόσα χρόνια πήγες σχολείο;

– Πηγαίνω κάθε μέρα αφού σχολάζω από κάθε δουλειά, έλεγε εκείνος. Άλλοτε του υπέβαλαν το δύσκολο ερώτημα:

– Ποιός είναι ο πιο σπουδαίος στο χωριό;

– Όποιος κάνει τα πιο σπουδαία πράγματα χωρίς να τον βλέπει κανείς, απαντούσε εκείνος.

Είναι αλήθεια πώς αυτά πού έλεγε δεν ήταν πάντα αστεία. Αλλά το χωριό είχε συνηθίσει να γελάει. Μόνο ο παπά Αντώνης, εφημέριος του Αγίου Νικολάου, τον άκουε με προσοχή. Μερικές φορές, μάλιστα, έλεγε ο ευλογημένος αυτός ιερέας:

– Αυτός δεν είναι ηλίθιος. Λέει αλήθειες. Ο Θεός, βέβαια, γνωρίζει πιο καλά.

Πράγματι, μόνο ο Θεός πρέπει να γνώριζε την αρετή του Μάριου. Μια αρετή πού φωλιάζει μέσα στην καρδιά μερικών ανθρώπων και κανείς δεν την αναγνωρίζει. Μια αρετή πού έχει απαίτηση να πεί στον άλλο αλήθειες χωρίς να τον θίξει. Προτιμάς τότε να σε θεωρήσει ο άλλος τρελό, παρά να τον τρελάνεις.

Εκείνη, λοιπόν, τη χρονιά, ο Μάριος είχε χαρά μεγάλη για το καθυστερημένο Πάσχα. Το έλεγε, εξάλλου, παντού.

– Γιατί Μάριε χαίρεσαι για το καθυστερημένο Πάσχα;

– Μα επειδή κεντάω. Πρέπει να τελειώσω το κέντημα.

Κι όλα τα παιδιά γύρω έσκαγαν στο γέλιο.

– Τι σχέση έχει το κέντημα με το Πάσχα; ρώτησε ο Μανώλης ο μανάβης, πού ήταν γνωστός για το αντιεκκλησιαστικό του φρόνημα.

– Όση σχέση έχεις και συ με την Εκκλησία, του έλεγε ο Μάριος, καμιά και μεγάλη.

Τη σχέση, βέβαια, πού είχε το κέντημα με το Πάσχα τη γνώριζε καλά ο Μάριος. Πριν τρία χρόνια, στην περιφορά του επιταφίου, μερικά απρόσεκτα παιδιά είχαν κάψει, παίζοντας, μια μεγάλη άκρη του επιταφίου. Είχε στενοχωρηθεί πολύ κι ο παπά Αντώνης. Πώς θ᾿ αγόραζε καινούργιο επιτάφιο; Τα έσοδα του ναού ήταν μετρημένα. Μόλις και κάλυπταν τις βασικές ανάγκες. Στο τέλος το ξεπέρασε. Δεν πειράζει, μια φορά το χρόνο ήταν. Θα κάλυπτε με λουλούδια το καμμένο μέρος. Κανείς δεν θα το ᾿βλεπε. Ο Μάριος, όμως, το τόνισε:

– Δεν μπορεί να είναι τρύπιος ο επιτάφιος. Αρκετά όσα έκαναν οι εβραίοι στο Χριστό.

Έπρεπε κάτι να γίνει. Χρήματα δεν είχε. Αλλά είχε χέρια. Κάποτε δούλευε στο Πέρα πλάι σ᾿ έναν τεχνίτη κεντημάτων. Θα προσπαθούσε. Για το Χριστό θα το έκανε. Δεν μπορούμε κι εμείς να μαρτυρούμε για το Χριστό; Θα είχε κόπο αυτή η ιστορία. Υπολόγιζε τρία χρόνια. Έπρεπε να γίνει τέλειος. Επιτάφιος θα ήταν. Μεράκι χρειαζόταν. Αγάπη και σεβντάς με μεράκι.

Για Εκείνον όμως θα το ᾿κανε. Τρία χρόνια. Δεν πειράζει. Εκείνος είχε κατέβει τρεις μέρες στον Άδη. Τι είναι τρία χρόνια δουλειάς για το Χριστό; Σ᾿ όλη τη ζωή μας έπρεπε να δουλεύουμε γι᾿ Αυτόν. Τρία χρόνια λίγα ήταν.

– Βρε Μάριε, πώς πάει το κέντημα; τον ρωτούσαν στο χωριό, χωρίς και οι ίδιοι να γνωρίζουν για ποιό κέντημα ήταν ο λόγος.

– Θα καταλάβεις πώς πάει αν κεντήσεις στην καρδιά, στο νου και στο σώμα σου το Χριστό, απαντούσε ο Μάριος.

– Πώς θα Τον κεντήσω;

– Τι είμαι εγώ; Εκκλησία; Τι με ρωτάς; Να πας σε κανένα πνευματικό να δείς και το κεντητό το πετραχήλι του και θα καταλάβεις τι εννοώ, απαντούσε ο Μάριος.

Όλο το χωριό γελούσε με το μυστήριο αυτό κέντημα. Τι τρέλα ήταν πάλι κι αυτή; Τα παιδιά στο δρόμο του χωριού το γλεντούσαν με το κέντημα. Την έπαθε, βέβαια, μέσα σ᾿ αυτή την έξαψη της φαντασίας, κι η κυρά Κούλα η Πρίφταινα. Κεντούσε μια μέρα, στην πόρτα της αυλής του σπιτιού της, κάτι τσεβρέδες. Μόλις τα παιδιά την είδαν, άρχισαν να φωνάζουν.

– Το κέντημα, το κέντημα. Έχει από την τρέλα του Μάριου.

Είχε γίνει πολύ αναξιοπρεπές το να κεντάς. Όλοι, μόλις έβλεπαν ένα κέντημα, έφερναν στο νου τους το Μάριο. Και τότε, αμέσως, σε κατέτασσαν στη συνομοταξία των τρελών. Και τρελός δεν θα ᾿θελε κανείς να είναι.

Τρία χρόνια ο Μάριος δεινοπάθησε από τις κοροϊδίες. Τρία χρόνια δούλεψε σκληρά. Ασκήθηκε. Ξεπέρασε τον εαυτό του. Ας γελούσαν όλοι μαζί του. Δεν τον πείραζε. Αυτός δούλευε μυστική εργασία για το Χριστό. Για τον τάφο Του. Τι πιο μεγάλο μπορούσε να κάνει; Όταν μια μέρα θα πέθαινε, θα ᾿βλεπε μπροστά του, μέσα στον τάφο του, το Χριστό. Τι θα Του έλεγε; Πώς θα Τον έβλεπε; Έπρεπε να προετοιμαστεί για τον τάφο του. Έπρεπε να τον κεντήσει από τώρα στη ζωή του. Την ημέρα όλοι γελούσαν μ᾿ αυτόν. Και το βράδυ εκείνος, πάνω από τον επιτάφιο, έκλαιγε για όλους. Για όλα. Κάθε βελονιά και δάκρυ. Κάθε βελονιά και ένας τάφος. Αυτός ο επιτάφιος ήταν πραγματικός επιτάφιος. Δουλεμένος με δάκρυα, για τον κόσμο, για τις αμαρτίες του.

– Πώς πάει το κέντημα, Μάριε; ρωτούσαν οι φίλοι του.

– Βρεγμένο είναι, απαντούσε εκείνος, και τα γέλια τράνταζαν το γύρω χώρο.

Τρία χρόνια κεντούσε ο Μάριος. Κι έγινε σαν τις μυροφόρες, τη Μαρία τη Μαγδαληνή, τη Μαρία του Κλωπά, την άλλη Μαρία. Και ᾿κείνος Μάριος λεγόταν. Μύρα δεν είχε να γίνει μυροφόρος. Το κέντημα, όμως, φέτος θα το τελείωνε. Ευτυχώς και το Πάσχα ήταν καλοκαιρινό. Ευτυχώς και τα χελιδόνια ήρθαν πριν από το Πάσχα.

Ήρθε η Μεγάλη Εβδομάδα. Όλα ήταν φωτεινά. Η άνοιξη στο αποκορύφωμά της. Κι ο Μάριος έτοιμος. Έτοιμος για να καταθέσει τον επιτάφιο εκεί πού έπρεπε. Τρία χρόνια και η ζωή του είχε γίνει τάφος. Για το Χριστό δούλευε. Ο κόσμος πιο πολύ τον κορόιδευε. Ο τρελός, ο ηλίθιος, ο κουτός. Ναι, αυτός ήταν. Δεν μπορούσε ένα χωριό να έχει έναν καμμένο επιτάφιο. Για το χωριό δούλευε. Για να έχουν το Χριστό.

Τη Μεγάλη Παρασκευή το πρωί ο Μάριος πήρε τον επιτάφιο στην πλάτη του. Και βγήκε στο δρόμο. Άρχισε να γυρνάει γύρω γύρω στις πλατείες και στους δρόμους ψάλλοντας το «η ζωή εν τάφω». Το χωριό σηκώθηκε στο πόδι. Τι τρέλα ήταν πάλι κι αυτή;

– Μάριε, το βράδυ θα βγεί ο επιτάφιος, τι κάνεις εκεί;

– Ανοίγω δρόμο στο Χριστό. Για να μην σας έρθει ξαφνικά το βράδυ και δεν τον προλάβετε. Για να ετοιμάζεστε από τώρα. Τάφος θα περάσει από δω το βράδυ. Πρέπει να προετοιμαστείς για να τον αντέξεις.

Η «ζωή εν τάφω», και πάλι και ξανά. Μέχρι πού έφτασε στην εκκλησία. Μπήκε στο ιερό την ώρα πού ανεγιγνώσκοντο οι μεγάλες Ώρες. Στάθηκε μπροστά στον παπά Αντώνη.

– Πάρε αυτό από έναν τρελό και χαζό. Ένας τάφος όπως πρέπει για το Χριστό. Όσο τον έφτιαχνα τόσο πιο πολύ ξεκουραζόμουν. Μην πεις σε κανένα πώς εγώ τον έφτιαξα. Στον τάφο του ο καθένας είναι μόνος μπροστά στο Χριστό. Ούτε οι έπαινοι των ανθρώπων, μα ούτε και η κοροϊδία τους έχουν σημασία. Σημασία έχει να κεντήσεις κάτι για το Χριστό στη ζωή. Συγχώρα με τον τρελό, χρονιάρα μέρα και σε διδάσκω. Εγώ ο αγράμματος. Εγώ ο ηλίθιος, ο χαμένος. Κάνε μια προσευχή για μένα.

Εκείνο το βράδυ η περιφορά του επιταφίου έγινε με λαμπρότητα. Ο καινούργιος επιτάφιος φάνταζε με μεγαλοπρέπεια. Ο πατήρ Αντώνιος κατά τη διάρκεια της περιφοράς, ένιωσε πολλές φορές ευωδία ανέκφραστη να τον περιτυλίγει. Ο επιτάφιος είχε πάνω του λουλούδια. Μα ποτέ λουλούδια δεν μύρισαν τόσο ωραία, τόσο ουράνια. Στο τέλος της πομπής κι ο Μάριος, ο μυροφόρος, ο Σεβντάς.

– Μάριε, τι κεντάς;

– Ου, τώρα πια τελείωσε, το πήρε το κέντημα ο Χριστός στον τάφο Του. Μην τα ρωτάς. Κάνε καμιά προσευχή και για μένα τον τρελό. Κάνε μια προσευχή για να ᾿χουμε καλή ζωή «εν τάφω».

 

(Αυτοτελές απόσπασμα μέσα από το βιβλίο «Το σταυροδρόμι της καρδιάς μου», Σελίδες 41-48, εκδόσεις «Φιλοκαλία», Μάϊος 2002)