Από της σμικροτάτης νήσου Δασκαλειού ή από λέμβου εν τω λιμένι θεώμενός τις, την εσπέραν της 5 Ιανουαρίου του έτους 186..., θα έβλεπε ποικίλα φώτα διασχίζοντα καθ' όλας τας διεθύνσεις τας οδούς της πολίχνης Σ...

Δεν ήτο τίποτε έκτακτον. Ζεύγη παιδίων μετά φανών και δάδων περιερχόμενα τας οικίας, την εσπέραν της παραμονής, έψαλλον τα φώτα.

Δυό μειράκια, πρωτεξάδελφοι εκ μητρός, ο Σωτήρος και ο Αλέκος, ανέβαινον το λιθόστρωτον της παραθαλάσσιας οδού, το υπερκείμενον αποτόμου κρημνώδους βράχου και φέρον εις την άνω ενορίαν.

Ο Σωτήρος ήτο δωδεκαετής, ο Αλέκος δεκαετής. Ο πρώτος έφερε το νησιώτικον ένδυμα, ο δεύτερος ήτο «φράγκος», δηλαδή εφόρει κακόζηλα στενά εξ εγχωρίου υφάσματος, και κασκέτον. Ούτος εκράτει μόνον λεπτήν ράβδον, ο δε Σωτήρος ήτο κάσσα, εκράτει δε και τον φανόν.

Καθ' όλον το έτος οι δυό εξάδελφοι ήσαν πάντοτε μαλωμένοι μεταξύ των. Τας παραμονάς των Χριστουγέννων όμως επήρχετο η συνδιαλλαγή, περιήρχοντο κατά τας τρεις εορτάς «τας συγγενικός οικίας», ετραγώδουν τα συνήθη άσματα, εμάζευον ολίγα λεπτά, έκαμνον μερίδιον... και πάλιν μετά τα Φώτα εμάλωναν.

Και την εσπέραν εκείνην είχον περιέλθει όλας τας «συγγενικάς οικίας», δηλ. το ήμισυ της πολίχνης, ως τελευταίαν δε εκδρομήν επεφύλαττον πάντοτε την διά του ολισθηρού λιθοστρώτου άνοδον. Ήτο ήδη ογδόη ώρα της εσπέρας. Εκ της ανόδου εκείνης κατήρχοντο πάντοτε με βαρύτερα τα θυλάκια. Διότι ο καπετάν-Θανασός, ο θείος των, ήτο μεν απαιτητικός, ιδιότροπος αλλά και λίαν ελευθέριος.

Ο σημαδιακός
Συγγραφέας: Αλέξανδρος Παπαδιαμάντης